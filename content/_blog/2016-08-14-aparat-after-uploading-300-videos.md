---
view::extends: _includes.blog_post_base
view::yields: post_body
post::title: آپارات بعد از آپلود ۳۰۰ ویدیو! - تجربه شخصی من
post::date: ۲۴ مرداد ۱۳۹۵
post::image: 2016-08-14-aparat.png
post::brief: تجربه شخصی من بعد از آپلود ۳۰۰ ویدیو در سرویس ایرانی آپارات ...
post::tags:
        - آپارات 
        - تجربه شخصی
        - اشتراک ویدیو
---

![Aparat.com](/assets/images/2016-08-14-aparat.png)

آنقدر [آپارات](http://www.aparat.com/) در ایران معروف است که احتمالا نیازی به معرفی آن نباشد! این سرویس بعد از ۵ سال به همراه سرویس های زیرمجموعه خود به [بیش از ۳۰ میلیون کاربر به صورت ماهانه](http://www.aparat.com/etc/blog/one/postid/56) خدمات می دهد. حدود ۸ ماه هست که از این سرویس برای آپلود ویدیوهای کنفرانس های حوزه برنامه نویسی استفاده می کنم و تا الان بیش از ۳۰۰ ویدیو در آپارات آپلود کرده ام، اما اینکه دلیل من برای اینکار چه بود، مشکلات من در این مسیر و ... را در ادامه توضیح خواهم داد.

<!-- more -->

### چرا آپارات؟!

واقعیت این است که قبل از استفاده از آپارات، خودم نیز همین سوال را می پرسیدم؟! چرا از سرویسی استفاده کنم که دلیل فیلتر بودن یوتیوب و vimeo است؟! چرا از سرویس ناپخته تری نسبت به یوتیوب و vimeo استفاده کنم، در حالی که سرویس بهتری از قبل وجود دارد؟! 

#### **یوتیوب، vimeo و ...**

متاسفانه بیشتر سرویس های اشتراک گذاری ویدیو خارجی در ایران فیلتر است، و دلایل آن هم احتمالا تصاویر مستحجن! توهین به مقدسات، پیامبر و ...، جمع آوری اطلاعات محرمانه ایرانی، عدم آوردن سرور های خود به ایران!! و امثال این چرندیات!  
نادیده گرفتن کلی ویدیوهای آموزشی، کنفرانس ها، اخبار، مطالب علمی، سفرها و تورها، رویدادهای ورزشی، رویدادهای زنده و ... و در نظر گرفتن فقط چند درصد مواردی که ممکن است برای بعضی از کشورها مشکل ساز باشد، اوج کوته بینی است! اینکار را دو شخص می تواند انجام دهد، کسی که همانطور گفته شد کوته بین است یا کسی که نفع بسیاری بابت سانسور کردن می برد!

متاسفانه بدبینی من نسبت به سرویس آپارات نه به خاطر خود سرویس یا اشخاص سازنده آن بلکه به خاطر نقش داشتن در سانسور چه مستقیم و چه غیر مستقیم است! البته این را نمیتوان نادیده گرفت وقتی سرویسی مسدود شود، نیاز به جایگزین آن است و خوشبختانه آپارات برخلاف دیگر سرویس ها در ایران توانسته جایگزین مناسبی باشد.

#### **استفاده اشخاص حقوقی و حقیقی معتبر**

یکی از دلایل استفاده من از این سرویس دیدن [اکانت رسمی سازمان ملل](http://www.aparat.com/uniransm) در آپارات بود! و بعد از آن شرکت ها، رسانه ها، اشخاص و حتی کانالهای ویدیویی پربازدید مثل [دید در شب](http://www.aparat.com/diddarshab/%D8%AF%DB%8C%D8%AF_%D8%AF%D8%B1_%D8%B4%D8%A8)! 
این باعث شد بدبینی من نسبت به این سرویس تقریبا از بین برود. (هرچند هنوز هم نمیتوانم سانسور یوتیوب و ... را تحمل کنم!)

![اکانت‌های رسمی و تایید شده در آپارات - به عنوان مثال سازمان ملل متحد](/assets/images/2016-08-14-verified-accounts.jpg)
*[اکانت‌های رسمی و تایید شده در آپارات](http://www.aparat.com/official) - به عنوان مثال سازمان ملل متحد*

#### **آپارات در حال پیشرفت**

در این ۸ ماه، هر روز شاهد تغییرات، طرح ها و امکانات جدید و بهبود کیفیت آپارات بودم، مشخص است که تیم آپارات پویایی خود را داشته و برای پیشرفت خود تلاش می کنند و این برای من ارزشمند بود. 
شاید اوایل استفاده از آن برای من سخت بود ولی این تغییرات باعث شد امیدوار باشم که بزودی این مشکلات نیز حل می شود.

#### **دسترسی سخت**

یکی از نیازهای بنیادین برای برنامه نویس ها و توسعه دهنده ها در ایران، توانایی عبور از فیلترینگ و تحریم ها می باشد! ما یکی از مظلوم ترین قشرها در اینترنت می باشیم! متاسفانه بخشی از زمان ما صرف سر و کله زدن با سانسورها و تحریم‌های احمقانه می شود! 
هر ماه شاهد چند کنفرانس معتبر در سطح دنیا برای توسعه دهنده ها هستیم و اکثر ویدیوهای آنها به صورت رایگان در یوتیوب قرار می گیرد. کنفرانس هایی مثل [Google I/O](https://www.youtube.com/playlist?list=PLWz5rJ2EKKc8jQTUYvIfqA9lMvSGQWtte)،   [DockerCon](https://www.youtube.com/playlist?list=PLkA60AVN3hh9gnrYwNO6zTb9U3i1Y9FMY)، [RedisConf](https://www.youtube.com/playlist?list=PL83Wfqi-zYZHtHoGv3PcGQA3lvE9p1eRl)، [GOTO](https://www.youtube.com/user/GotoConferences) و ... .
در بیشتر این کنفرانس ها اشخاص نسبتا مهمی در مورد روش‌ها، ترفندها، تکنیک‌ها، ابزارهای جدید صحبت می کنند و متاسفانه ما در ایران به خاطر سانسور یوتیوب این اطلاعات را از خود محروم می کنیم. 

در گروه های تلگرامی، من لینک ویدیوها را برای دیگران به اشتراک می گذاشتم و متاسفانه خیلی از دوستان از عدم توانایی در مشاهده آنها صحبت می کردند، حتی خود من نیز به دلیل دستکاری پروتکل های اینترنتی در برخی زمان ها با کیفیت پایین و تاخیر زیاد از یوتیوب می دیدم! 
در بعضی موارد مجبور بودم از لیچرهایی مثل [فایلگیر](http://filegir.com/) استفاده کنم و ویدیوها را با حجم قابل توجهی دانلود کنم! متاسفانه در خیلی موارد متوجه میشدم این ویدیو برای من مناسب نبود! و وقت و حجم بیهوده ای برای دانلود آن استفاده کرده ام!!

**خوشبختانه آپارات امکان لیچ کردن از یوتیوب را دارد،  در حقیقت منظور از آپلود ۳۰۰ ویدیو در عنوان مطلب هم استفاده از این امکان است و گرنه با این سرعت و گرانی اینترنت چیزی از من باقی نمی ماند!!** 

### امکانات آپارات

شاید قبل از اینکه به مشکلات آن بپردازم، از امکاناتی که من استفاده کردم و به نظرم خوب آمد بگویم:

#### **امکان آپلود از یوتیوب**

یکی از  دلایل اصلی استفاده من و احتمالا دیگران از آپارات همین امکان است. این یک امکان برد-برد-برد سه طرفه است!! من می توانم ویدیو خودم را که در یوتیوب نمی توانستم ببینم اینجا ببینم و حتی برای کانال خود نیز بازدید بدست بیاورم! آپارات نیز به محتوا و در نتیجه بازدید و نمایش تبلیغات و دریافت پول می رسد! کسانی که یوتیوب را فیلتر کرده اند نیز حالا می توانند ادعا کنند ما مشکل عدم دسترسی به محتوای مفید یوتیوب را نیز حل کرده ایم!!  
البته ادعای آخر  مانند این است که به جای اره، یک چاقو بدهیم و بگوییم به جای اره که احتمالا خطرناک تر است! چاقو دادیم که چوب را ببری!!  متاسفانه این امکان خیلی نقص دارد که در قسمت مشکلات بیشتر توضیح می دهم.

![آپلود از یوتیوب در آپارات](/assets/images/2016-08-14-aparat-upload-from-youtube.jpg)
*آپلود از یوتیوب در آپارات*


#### **زیرنویس**

بعضی از کنفرانس هایی که آپلود می کردم، زیرنویس انگلیسی (نه آن زیرنویسی که یوتیوب به صورت اتوماتیک تولید می کند!) داشتند مانند کنفرانس های Google I/O و خوب این امکان خیلی خوب بود، هرچند من مجبور بودم از سرویسی مثل [downsub](http://downsub.com/) استفاده کنم و فایل srt را آپلود کنم و مشکلات دیگر که در قسمت مشکلات خواهم گفت.

#### **انتخاب تصویر ویدیو**

امکان اینکه کدام قسمت از ویدیو به عنوان تصویر thumbnail قرار گیرد، امکان جالبی بود و باعث شد رنگ و لعاب کانال من عوض شود!

#### **دسته بندی ها**

بعد از ۲-۳ ماه استفاده، آپارات امکان جدیدی برای دسته بندی ویدیوها اضافه کرد. برای من که تعداد ویدیوهایم زیاد شده بود امکان خوبی بود و توانستم دسته بندی هایی مثل `microservices` ، `android` ، `php` و ... بسازم و کانال تمیز تری داشته باشم!

#### **لیست پخش**

این یکی از امکاناتی بود که من همیشه منتظر آن بودم و آپارات اخیرا این امکان را اضافه کرده است. حالا می توانستم ویدیوهای مربوط به یک کنفرانس ولی با دسته بندی های متفاوت را در یک لیست پخش قرار دهم مثلا `RedisConf 2016`.
همچنین امکان مرتب کردن ترتیب ویدیوها نیز از امکانات خوب آن است.


#### **امکانات دیگر**

امکانات دیگری هم مانند افزایش بازدید  با عنوان شتاب دهنده آپارات و ... نیز دارد که من از آن ها استفاده نکرده ام و نمیتوانم در مورد آن نظر دهم.

### مشکلات آپارات

توی این ۸ ماه مشکلات زیادی را مشاهده کردم برخی از آن ها رفع شد، برخی از آنها بهبود پیدا کرد و برخی از آنها هنوز هم وجود دارند.

#### **نامناسب برای متون انگلیسی**

این یکی از مشکلات بزرگ من در آپارات بود، چون تمام متون کنفرانس ها  انگلیسی است، مثل عنوان ها و توضیحات. اول از همه اینکه مکانیزمی برای راستچین و چپ چین به صورت اتوماتیک ندارد و تمام متون راستچین و rtl است.
مورد دیگر تبدیل اعداد انگلیسی به اعداد فارسی است که وسط کلی متون انگلیسی جلوه خوبی ندارد!

مورد بعدی انکود کردن کاراکترهایی مثل `&` و `"` بود که خوانایی متن را از بین می برد! البته در ویدیوهای اخیر که آپلود کردم به نظر این مشکل حل شده بود اما مشکل دیگر اضافه شده بود! اگر کاراکتر `&` وجود میداشت، فقط کلمات ما قبل آن نمایش داده می شد و مابقی حذف می شد!!

مورد بعدی استفاده از  `-‍` برای جدا کردن تگ ها بود که کلماتی مثل `test-driven ` را دو تگ در نظر می گرفت!

#### **محدودیتهای شدید برای متون مثل توضیحات و عنوان و نظرات**

این از مشکلاتی بود که پدر من را در آورد! 😂 خیلی از عنوان ها و توضیحات بزرگ بود و من مجبور بودم به طرز خنده داری آن ها را خلاصه کنم تا آپارات اجازه گذاشتن آن را بدهد!

مشکل بعدی نادیده گرفتن خطوط هست. برعکس یوتیوب در اینجا اگر بخواهید متن طولانی بگذارید و پاراگراف ها را جدا کنید نمی توانید!

مشکل دیگر عدم استفاده از تگ های ساده html مثل a، بلد، لیست و ... است، که این باعث می شود لینک ها را به صورت متن نمایش دهد که قابلیت کلیک شدن ندارند! مثلا برای لینک اسلایدها یا گیت‌هاب.

همچنین محدودیت دیگر در تعداد تگ هاست که عدد ۳ عدد خیلی کمی است!

#### **دسته بندی تکی و محدودیت های آن**

دسته بندی یکی از امکانات خوبی بود که در بالا اشاره کردم اما مشکلاتی هم داشت مثلا اینکه هر ویدیو تنها می توانست متعلق به یک دسته بندی باشد و یا اصلا نباشد. امکان انتخاب چند دسته بندی وجود نداشت. مثلا اگر کنفرانسی مربوط به مایکروسرویس ها در node.js بود من نمی توانستم همزمان آن را در دسته nodejs/js و مایکروسرویس ها قرار دهم!

مشکل دیگر ویدیوهایی است که متعلق به دسته ای نیستند، در ابتدا دسته ای به نام ویدیوهای طبقه بندی نشده نمایش داده می شد و کاربر می توانست این ویدیوها را ببیند، در حال حاضر چنین دسته ای وجود ندارد!

![نمایش دسته بندی های کانال من در صفحه اصلی کانال](/assets/images/2016-08-14-aparat-categories.jpg)
*نمایش دسته بندی های کانال من در صفحه اصلی کانال*

مشکل دیگر عدم امکان ویرایش آن ها بود که اخیرا رفع شده است.

هنگامی که این امکان اضافه شد من حدود ۵۰ تا ویدیو داشتم که مجبور شدم تک تک آن ها را باز کنم، روی ویرایش کلیک کنم و دسته مورد نظر را انتخاب کنم! متاسفانه امکانی برای انتخاب دسته برای گروهی از ویدیوها وجود ندارد.


#### **لیست پخش های تکی و محدودیت های آن**

این نیز مانند دسته بندی هاست. هر ویدیو تنها می تواند در یک دسته بندی باشد. متاسفانه در اینجا نیز امکان اضافه کردن گروهی ویدیوها به لیست پخش ها نیست. حتی هنگام آپلود نیز نمی توانید لیست پخش مورد نظرتان را انتخاب کنید. باید صبر کنید ویدیو آپلود شود، بعد آن را باز کنید و در قسمت مدیریت آن را به لیست اضافه کنید.

در صفحه اصلی هم کنترلی بر نحوه نمایش و ترتیب آن ها در کانال ندارید.

![نحوه اضافه کردن ویدیو به لیست پخش](/assets/images/2016-08-14-aparat-add-to-playlist.jpg)
*نحوه اضافه کردن ویدیو به لیست پخش*


#### **کیفیت پایین ویدیوها**

اوایل آپارات فقط کیفیت 360p را دانلود می کرد و نمایش می داد. بعدها کیفیت 480p  را نیز اضافه کرد و به عنوان کیفیت hd نمایش میداد! در حال حاضر آن را به دو کیفیت 360p و 270p تغییر داده است. متاسفانه خیلی از  ویدیوها در این کیفیت ها ناخوانا است خصوصا اسلاید ها و اصلا تجربه خوبی برای دیدن کنفرانس ها نیست.

![](/assets/images/2016-08-14-aparat-video-qualities.jpg)

البته شاید دلیل آن پایین آوردن حجم فایل ها و مدت زمان دانلود ها و کاهش پهنای باند خارج از کشور باشد ولی با این حال نیاز دارد در مورد آن تصمیمی گرفته شود. 

#### **استریم نامناسب ویدیوها (حل شده)**

در یوتیوب اگر سرعت اینترنت شما کاهش پیدا کند، کیفیت ویدیوها کاهش پیدا می کند و به محض بهتر شدن سرعت، کیفیت نمایش نیز بهتر می شود. همچین در صورتی که یک ویدیو را متوقف کنید، فقط بخش کوچکی از آن دریافت می شود.

اما در آپارات این گونه نیست، کیفیت ها خودکار تغییر نمی کند (البته این امکان در [فیلیمو](http://filimo.com/) وجود دارد). همچنین اگه نمایش ویدیویی را قطع کنید باز هم عمل دانلود انجام می شود. متاسفانه برای ویدیو کنفرانس ها حجم دانلودی قابل توجه هست. فرض کنید شما ویدیو یک کنفرانس را باز می کنید، ۵ دقیقه اول آن را می بینید، به هر دلیلی میخواهید بیخیال دیدن آن شوید. اما وقتی به حجم مصرفی نگاه می کنید توی مدت این ۵ دقیقه تمام ویدیو با حجم حدودی ۱۰۰ مگابایت توسط مرورگر دانلود شده است!! 

**حل شده:** *به نظر می رسد این مشکل در حال حاضر  حل شده است! اگر اطلاعات بیشتری دارید من را هم در جریان بگذارید!*

#### **آپلود هم زمان**

اولین بار ویدیویی را که آپلود می کردم، خیلی خوشحال از اینکه این دریافت ویدیو ۷۰ درصد خود را انجام داده است،‌ تب جدیدی را باز کردم و ویدیو جدید را زدم که آپلود شد! در کمال تعجب درصد هر دو ویدیو یکی بود و با هم بروز می شد. در آخر نیز ویدیو دوم قرار گرفته بود! و ویدیو اول ناپدید شده بود!!  

متاسفانه من برای آپلود ویدیوهای کنفرانس ها که گاهی برای یک کنفرانس به ۲۰ عدد می رسید مجبور بودم تکی تکی آن‌ها را در فیلد مورد نظر بگذارم و منتظر بمانم که دریافت شوند! بعضی مواقع آنقدر منتظر می ماندم که زیر پایم علف سبز می شد! و بعد از ۱-۲ ساعت هیچ پیشرفتی حاصل نمی شد و به سراغ ویدیو بعدی می رفتم!

امروز در بلاگ آپارات دیدم که[ این پست](http://www.aparat.com/etc/blog/one/postid/61) گذاشته شده (تاریخ پست مربوط به خرداد ماه است!) و امکان آپلود چند ویدیو فراهم شده است اما در قسمت آپلود هنوز هشدار عدم آپلود چند فایل وجود دارد و چون می ترسیدم مثل دفعه اول شود آن را تست نکردم!!


![هشدار آپارات برای خودداری از آپلود به صورت موازی](/assets/images/2016-08-14-aparat-upload-warning.jpg)
*هشدار آپارات برای خودداری از آپلود به صورت موازی*

#### **نمایش نامناسب زیرنویس**

هنگام مشاهده زیرنویس دو مشکل را متوجه شدم یکی اینکه rtl و راستچین بود! دوم اینکه بعضی از متن ها را نمایش نمی داد و از آن می‌گذشت و من هنوز دلیل آن را نمیدانم! شاید این مشکل برطرف شده باشد!

 یادم هست اولین بار که یک فیلم فول اچ دی را با زیر نویس در رسیور دیجیتالی مادیران بر روی یک حافظه فلش گذاشتم هم به همین صورت نشان میداد!!! 
 
#### **محدودیت در انتخاب تصویر ویدیو و باگی بودن آن**
 
 آپارات چند عکس از کل ویدیو را به شما نشان می دهد و می توانید یکی را انخاب کنید! عموما توی کنفرانس های فنی کلی اسلاید و کد هست که در اینجا حق انتخابی ندارید که کدام اسلاید یا صحنه را به عنوان تصویر ویدیو بگذارید.
 
 مشکل دیگر باگی بودن آن بود، به عنوان مثال من تصویر دوم را انتخاب می کردم،‌ ذخیره میکردم، وقتی ویدیو را باز می کردم تصویر دیگر مثلا پنجم انتخاب می‌شد!!
 مورد دیگر این بود که بعد از ۲ هفته دیدم خیلی از عکس های ویدیوها عوض شده بود!
 
*همین تغییر یک چیز جالبی را به من نشان داد، ویدیویی که سخنران آن یک خانم جوانی بود، در ابتدا عکس ویدیو یکی از اسلاید ها بود و ۴-۵ تا بازدید بیشتر نداشت حتی با اینکه جز ۲-۳ تا ویدیو اول بود! بعد از این تغییر تصویر نزدیک این خانم نشان داده شد، و تعداد بازدید این ویدیو ۲۰-۳۰ تا شد!! تا این لحظه هیچ وقت دلیل این را نمی دانستم یا مطمئن نبودم که چرا استفاده ابزاری از زنان با تمام انتقادات موجود هنوز در دنیا به صورت گسترده انجام می شود!*
 
#### **نیاز به بهبود در  ویدیوهای مرتبط**

 آپارات بهبودهای خوبی در قسمت سرچ داده است اما قسمت ویدیوهای مرتبط هنوز جای کار دارد. به عنوان مثال برای ویدیویی با عنوان `Test Driven Laravel - Adam Wathan - Laracon US 2016` و تگ های `laravel` و `test driven laravel` و `laraconUS 2016` این ویدیوها به نظرم اصلا مرتبط نیست! حتی من در کانال خودم هم چندتا ویدیو 
مرتبط با این ویدیو دارم!
 
 ![ویدیوهای مرتبط](/assets/images/2016-08-14-aparat-related-vidoes.jpg)
 
#### **کپچا لعنتی!**
 
 برای گذاشتن لینک اسلایدها، مجبورم بعضی مواقع به خاطر محدودیت تعداد کاراکترهای بخش توضیحات، در قسمت نظرات بگذارم.
 اینکه چرا باید برای کامنت گذاشتن برای خودم هم کپچا را پر کنم خود یک سوال مهم هست! (حتی دیگران؟!) ولی چرا 1 شبیه 7 هست؟! 😂
 
 #### **عدم امکان تغییر نام کاربری / لینک کانال**
 
 متاسفانه به دلیل اینکه اسم نام کاربری خودم را اسم خودم گذاشتم، الان محتوای کانال به url اون ربطی نداره!!  
 
 ### نتیجه گیری
 
 آپارات یکی از سرویس های خوب و بزرگ در ایران است، تیم ، خلاقیت و ایده ها و پشتیبانی خوبی دارد. من هنوز هم از این سرویس استفاده خواهم کرد. باز هم ویدیوهای کنفرانس های مختلف رو آپلود می کنم! این کانال بیشتر برای من مثل یک todo-list برای ویدیوهایی که باید ببینم هست حتی اگر نتوانم همه‌ی آنها را ببینم! 
 
 امیدوارم مشکلات گفته شده هم بزودی حل شود و شاهد امکانات جدیدی مثل:

- درست کردن لیست پخش از ویدیوهای دیگران
- ویدیوهای خصوصی و اشتراک گذاری با افراد محدود
- پشتیبانی از دیگر سرویس های ویدیویی مثل vimeo
- به اشتراک گذاری دقیقه خاص و لینک کردن زمان مثل یوتیوب 

و ... باشم.
 
 اگر کنجکاوید که این کانالی که گفتم چی هست:
 [http://www.aparat.com/alibo/DevConf](http://www.aparat.com/alibo/DevConf) 